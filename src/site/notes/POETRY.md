---
{"dg-publish":true,"title":"扫叶集","dg-permalink":"扫叶集","permalink":"/扫叶集/","dgPassFrontmatter":true}
---

# 扫叶集
## 诗
### 五绝
深庭一树花，辞秋待时发
明年犹是我，来日已非她
 
---

轻驾竟何徂，游鹰问所逐
如期寻代马，不若斩姑苏
 
---

修得心似水，孰料世如风
随尔飘萧过，訇然振海声

---

### 七绝
薄霜入怀亲肌骨，寒风过境斫桂梢
山横北岭飞雪堕，云缰南日归雁巢

---

浊浪排空堆雪尽，云鸥晦迹数帆生。
闲云连腕金线隐，病日悬天玉鳞横。
 
---

长俟幽宵怕月明，趁期照眼自清荧
一朝破曙光如许，谁见浮天半点星

---

醉倒山乡飞旧声，似询何处有相逢
不知别后真同梦，解作门前杨柳风

---

枝上微黄妄转青，雨帘何复洗兰亭
沉愁射耳着人恼，一片伤心倩谁听

---

玉染闲云翠着枝，小丘非复旧山石
野径迷魂失走兔，良犬元是少年时

---

朔雪截风斩眉头，赊来愁绪总延留
自古无事哭歧路，岂知两叛也寰球
 
---

滴星润月哪边天？欲把心事变浮烟
误洒银淞三千落，纷纷白驹过少年
 
---

冗客穷闾笔谈多，玉壶倾碎废吟哦
霜风若斩翠华了，暂借冰花洗尘歌
 
---

望极风云挟玉波，水天空恨两相隔
若引扶摇乘变幻，沧溟犹赖细瞧科 

---

梦华应向梦中赊，漫遣云山各相遮
抟沙莫放神仙手，画图无须枉自捉

---
 
文身断发多忠义，寡廉鲜耻总衣冠
射王中肩谁家事，彼来何故笑荆蛮

---

### 五律
登阁吐云气，凭栏扫虹霓
挥毫存雨聚，照影录星移
夜风吹吠犬，早露映鸣鸡
昨夜凿绝壁，今霄展仙梯

---

走马过苏杭，云天正渺茫
迭青山饮雾，沓浪玉投江
轻日栖栖照，波光草草藏
寻迒迷远道，往迹早怀襄

---

### 七律
推窗扑面竟虚焰，耳畔辟剥有疑听
想必公瑾摧铁锁，料定伯言破连营
魏王习战惊赤壁，汉帝知兵惧夷陵
无怪英雄皆丧胆，后羿挽弓也频惊

---

尚筑高台邀季夏，未察早露已初秋
入怀仍抱千枝绿，放眼犹迎几树柔
旧景料来多扫迹，少年何故苦淹留
而今秋日堪娱酒，自古悲声是人愁

---
 
久抑苍青访碧空，天涯万彩隐孤红
经年凌蹴皆虚踏，历日登台尽业风
步履石阶迷左右，眼随木偶幻雌雄
谨凭妙手流毒扫，好借丹青断水通

---

谁坐琴台奏变宫，牵来骥马渡桥虹
两千里路山同水，三十七时雨变风
久滞南塘食碾腑，才归北坳饮舒衷
而今攫尽江山月，且试兼毫婉或雄

---
 
萍池荷韵暌违久，楼影桥虹寸水稠
半缕流辉乘兴隐，一晨飞雨趁时收
云啄人面逐颜粉，风舞天琴入苑幽
惟憾亭台池榭窄，未堪弄影与鸾俦

---

极夜东风挂柳条，青丝拂缀一肩挑
垂杨足下皆商贾，兰渚江边任采樵
西苑碧枝方育朵，东池粉雾已先凋
红尘春事因人异，早将伤心报洞箫

---

冬去池园露春痕，堆红染翠晏而温
偷得字里清闲趣，借来行间酒味醇
欲取枝头千簇粉，不着林中半点尘
谁人方觉黄粱梦，掇日倾辉润幼春

---

金乌明昱品春鲜，小镇经风似欲眠
绿树红衣方褪尽，澄江白雪细融涓
浮云旧事浓如酒，少女心思净似泉
我欲合衣先小卧，清思飞去漫游仙

---

半死余暑半生秋，点滴零落益难休
暮引西风清暗宇，夜牵肃雨落遗愁
薄衾彻骨凄凉意，厚壁深髓广寒楼
且抱寒锋犹一梦，频唱悲声也无由

---
 
改前
年少悲欣总无由，频将心事诉同俦
尔扶天疾笑贫病，我抱金玉叹闲愁
曾许眉间同霜雪，也拟鬓边共春秋
而今两乡望一水，清波犹似旧人眸
 
改后
年少悲欣总未由，频将心事诉同俦
尔扶天疾笑贫病，我抱千金寻浪愁
曾许眉间同霰雪，也期鬓角共春秋
相寻故里今何在？仙吏招归赋玉楼

---
 
旅寓驿亭清夜永，案前烛火蓦然穷
此身去处依然梦，故我来时本相空
临路恰如春日照，利名浑似雪冰融
形骸营魄终何在，一握尘氛两鬓风

---

素裳昔日指冥冥，牵袖相呼各冠星
烟淡风清眠夜草，江浊雨瑟打秋萍
离亭永誓天心照，锦字曾期夜中明
可叹月白云汉邈，也无荧耀也无卿
 
---

寒声瑟瑟心如捣，朔风凛凛命如草
故友不似白发多，相谈偏随年寿少
明月几度不我顾，疏星数点任云扰
何如落叶将死处，尤有敝帚尸骸扫

---
 
我似秋朝一病树，几许青润几许枯
润者犹有新芽生，枯者偏得老病出
愿引寒风砭瘦骨，乱斩旧枝燃烘炉
待领来年东君诏，一身风月满清都

---
 
潦倒人间一盏茶，烹来滋味废年华
晨松暗堕须臾泪，暮雪悄开刹那花
年少轻折杨柳赠，老来谁共茱萸插
玉峰回首千山望，半是白云半是家

---
 
细雨如麻夜如帘，银舟停桨卧遥天
乱珠滴破湖中静，迷灯霑来梦里烟
故园几处金变土，时人何能死作眠
浮生最惧燃烛处，残光了却有余言

---
 
一唱清啼竟余哀，叠山掩隐没亭台
破匾无缘听新语，裂石有迹写陈埃
阴刻蚀风残痕少，丹漆落土死树栽
旧景过眼千千万，可怜不送故人来

---
 
东风送我宴清洲，赊就一襟万古幽
柳色应随斜阳饮，湖光合泛耿星投
浮绸渌水丝承月，拨絮红船雪溅舟
颜色何劳丹垩手？仙人投笔到中流

---

缥缈江天出晚红，墨渍青山两攒峰
云缭横峦仙涛盛，水映垂光暮色同
天河泛舟狂纵酒，玄穹秉烛漫驭鹏
催尔金乌西山坠，送我高卧玉蟾宫

---
 
拂却清风催物华，抛枝离叶共云沙
经年零落怎安处，万里飘摇无际涯
欺世盗名称霰雪，偷梁换柱赞梨花
但教二子浑如我，鼎足何须我似他

---
 
二十一年知音杳，逢君拚舍仙缘了
纵然往年迎揖未，可怜近日云笺少
沉夜系雁盼羝乳，浅梦烹鱼催马角
我非生而知之者，卿何阙然久不报

---
 
漂泊四海总无涯，洗尽尘踪始到家
腰间行囊积月扁，胸中激愤累年加
往年不过经喉酒，来日依然入目花
只待鱼龙重变化，星河共我一孤槎

---

披罗戴翠为谁痴？弹指风华竟枕尸
紫蟒白衫曾不料，兰因絮果早难识
千年寒霭润芜草，万载斜阳搦小枝
贫富死生无定事，何妨一笑且由之

---

谁言百死亦难摧，刎颈依然两相违
白璧按剑逐意少，雄关阻雁笔谈微
有心织锦丝偏断，无意垂杨絮自飞
皓首苍髯虽难挽，何妨今夜且墨眉

---
 
凛凛清霜漠漠风，依然红舸小渔灯
忍将热望薄寒霭，乞向残冰问火烽
今日消淹飘郑舞，往昔慷慨赴秦筝
梦停两柱千秋拜，故土伊谁问周公

---
 
惨郁天涛扼塞关，愁浓雰雾沁衰寒
忍从凄雪砭枯骨，肯把痴心换玉蟾
明月拂云心照我，松风吹鬓梦悬竿
但逢柴米寻常价，百尺元龙何必攀

---

千寻醴水万年竹，大道生来总异殊
底事两别贪口腹？何妨相忘且糊涂
滋味成后谁腐鼠？雅致足来未鹓雏
贫富生来多侥幸，我观玉石俱从无

---

惨惨离愁洒玉珠，重帘归雁入巢孤
残弦挂柳风调瑟，密齿拂鬟雨作梳
故里声遥伤楚客，烟波吹皱老东湖
争知醉里哀何事，清泪无心典一哭

---
 
繁星极夜苦悬丝，漫把清光落玉卮
死墨席天淹素影，旁枝割月碎寒池
惊眠痛饮他人剑，拆骨形销异日尸
扫尽鬟瀛休海市，人间何物寄余思

---
 
秋齿衔肤胆气折，涵光天色黯消磨
未驰斜雨霜风老，先逊横枝死叶多
落花有情能腐土，漏船无底忍眠波
拂霜千古谁溶月？恨我无酒也无歌

---

夜幻颠倒自腾腾，梦中何故索长庚
流光撞指袖中月，绝域摩肩槛里城
欲就执生先饲虎，及期买路忍投婴
雄关为我开生面，迎头累累新鬼名

---

### 排律
暮霭染昏眸，瞑目荫高楼。
倦懒贪好梦，惊愕惹焦愁。
劣迹燃燎炬，拙作葬阜丘。
忽焉称往矣，也拟唱归休。
暖春三月骤，寒霜百年犹！
有香偏媚春，无叶竟杀秋。
西风功扫秽，东海利清流。
病树无妙种，劲草有顽蔸。
净洗栏中蠹，俱除肌上瘊。
积重毕两清，宿弊归一纠。
新身辞旧袄，朽物焕鲜篝。
辣手百年砺，始出一番遒。

---

遇雨
日午出书户，冀捧南山樽
耀阳倏尔迹，阴霭片刻痕
狂飙掀覆伞，急瀑遏千门
掩石泥沙下，扶树漫流分
飞檐栖鸾吐，伏地盘螭囤
壅湍塞行路，怒沆绕高墩
满溢瑶台水，净泄天池雰
悬额清泓洗，没足浊沼浑
方得身察察，便受物纹纹
凌衫风雨薄，欺履泞洼吞
满腹怀泽重，两肩负雨沉
书山燃灯尽，学海暗潮深
辞阁南台谒，寻山西径奔
长街三四里，浮摊百十人
夏旱彰暍暑，秋洪尽峾沦
攀山流红展，踏水滴翠伸
凭栏愚独啸，观景吾自斟
沐雨真扫翳，弦歌净担尘
欣燃石中火，归我梦中身
后记
良友若效我，孑然入倾盆
暴雨湿衣衫，狂风卷微尘
应备感冒药，须访杏林门
更荐一良书，伤寒杂病论

---

浮槎渡银汉，驱车访巍峨
东南风遏锁，北庭貌其何
悬天赫日久，击石白浪磋
闻浪狎耳语，听涛戏踏歌
风胁赤旗鼓，水涌玉鳞波
横海急舸远，竖帆缓舟多
烟艇如棋布，顽礁类星罗
苍鲸同江鲫，信鸥似飞蛾
阴阳裂瀚海，晴暗势分河
雄堤御甲胄，浚海奋霜戈
纳景登高垒，抛竿近险坡
望洋废毫笔，入海裹牛蓑
意欲探蛟室，会须访灵鼍
凭栏酹千古，沧浪尽杯酌

---

忆昔四月中，朱樱漫自红
野絮逐轻羽，岸柳钓浮踪
而今风月朗，花雪俱不逢
南风怀永夏，候鸟爱时荣
择羽临溪涧，唱韵染林丛
有似谁家梓，勃郁志气雄
含英新烂漫，百炼爚奇锋
尤待争潮日，飞棹碧波东

---

少来客西都，提剑东门出。
怀抱千秋志，胸藉万卷书。
十年华发有，百业用时无。
鲜衣渐脱色，酒债早难赎。
紫骥作烹膳，青霜舞庖厨。
官宦从亲交，君王师侈俗。
忽然惊塞外，猎火照远途。
妇幼拖耒耜，书生充武卒。
边庭大行军，我亦一征夫。
运去清贫绊，时来富贵逐。
斩将幸承恩，殃民恨提拂。
哀叹声名败，惜负知遇殊。
帐中听调笑，城下泣涟如。
助纣一惨恸，作伥两踌躇。
儿女岂重罪，吾侪未无辜。
清誉后来取，骂名我辈污。
去家经年别，怜卿累日孤。
生平本来空，逢君自始足。
操劳哺息子，辛勤字幼雏。
愧难稚子引，恨未云鬓梳。
今日知永诀，往事俱远徂。
望月遥寄语，托雁早传书。
君德屈身效，国难毁家纾。
纵然恨相负，依旧守金枢。

---

逐客有所思，所思在天涯
凭眺悲修迥，转眄恨孤槎
江天一何阔，草芥一何狭
飘蓬本无根，宛转试新茶
惜哉孤鸿子，岂敢与时嘉
幽梦变沧波，往事逐流沙
僝愁成滋味，枯冢思荣华
松间空鸣鹤，野畔但聆鸦
未寻章台柳，徒自憾桃花
知音奚不遇？年岁恨虚乏
明珠希怀赠，按剑惧相杀
凝墨轻搁笔，流光暗蠹匣
理丝不成匹，颜色亦足夸
琴瑟早相谐，犹望听琵琶
玉鳞绝沧浪，白衣度晚霞
野鹜蒹葭动，悬光鸿雁发
倩女离婚榻，槐安养梦花
若得一为可，何必爱丹砂
衔霜忽惊寤，在水已无涯

---

## 词

### 八声甘州
叹朝逢欣悦晚逢愁，宴罢断痕留。
想鸾伏衰草，鸿栖禾黍，万里荒畴。
不见山肴海酒，风雨错觥酬。
一派萧疏气，淹没风流。
 
浑似蜉蝣长寄，借浮生海角，暂放刳舟。
对蜀舡楚舸，相敬钓诗钩。
料离别、浮生难避，似轻波、风过毂纹休。
霜晨冷、雾沾绸袖，痴看轻裘。

---
  
望枯荷病柳渐知秋，何事唤人愁？
笑少年心志，拿云豪气，抵死方休。
随尔蹇连委郁，涸辙可污抔。
云黯风雨过，浴洗刳舟。
 
须弃前身旧物，且拚捐残锷，新锻吴钩。
看人间万事，弹指尽西流。
弃往日、风流云散，看今朝、乘月入瀛洲。
一任他、得意落魄，我自悠游。 

---
 
### 卜算子
鸣禽挂树梢，浅梦多且少。
如对梅花十七朵，朵朵如昨早。
 
石阶暖复寒，高树留鸿爪。
白发摘来似勋绩，怎向流光讨？
 
---
 
### 贺新郎
客路倏忽住。
漫巡檐、云光时下，枋榆来复。
尘冗逃寻安闲事，识取流莺三五。
闻莺诉、此间掌故。
他道曾经钟鼎赫，便斯须风雨烟尘故。
千载盛，须臾覆。
 
抚心我叹君言笃。
阅人间、宫商黼黻，徒劳耳目。
珠殿金台雕琢罢，杂以翠红相舞。
甚不过、偶然风物。
今日平芜芳草在，竟繁华旧影知何处？
凭体貌，终穷暮。
 
---

垂柳接秋吻。
怅西风，扫庭清宇，梧桐清损。
晴空飞云潇潇暮，听取一身孤闷。
雷乍起，心驰意顿。
我与青天衔宿忿？竟尽泼、离泪空遗恨。
辞阙后，未相认。
 
斜行遣字深思忖。
冀传语，如麻心绪，共博一哂。
频望云中时回首，思病唯托书诊。
向归雁，且贪寻问。
枯迹重搜浮生论，道沧桑、弹指皆一瞬。
恁不语，锦书困。 

---
 
何以归琼玖？
叹流光、白衣裁却，斯须苍狗。
风雨年来同舟济，分道而今渡口。
白驹过、忽焉朝昼。
短艇难承销黯事，更长堤、易送同门友。
折不尽，青门柳。
 
临行孤棹逡巡久。
纵离鸿、未卜参商，亦非庄缶。
还去江湖寒暑迫，取我思怀入酒。
任冷暖、形单意偶。
路远迢迢催玉走，教余情、暗暗随身后。
但回首，思朋旧。

---
  
何夜如今夜？
掌孤灯，照吾照我，烛明烛灭。
闪闪冥冥纷飞影，同望遥遥云阙。
且抛掷、鱼封雁帖。
但捧一掬霜影在，将愁思恨缕轻书写。
君且去，细观月。
 
此时醉倒松林野。
一任他、圆缺阴晴，春花冬雪。
踉踉跄跄邯郸步，髌骨不如斩却。
纵行早、何堪因藉。
人世团圆称骨肉，笑心形相役亦非也。
吾与我，从头越。 

---
 
人心纷杂久。
爰时事，高谈阔论，止经口手。
算尽蜗角蝇头利，胜如秦争汉斗。
鬓未霜，早称老朽。
骄奢作态夸势友，料骨空髓尽抛闪走。
何所恃？空乏有！
 
世态经年炎凉否？
宴高台，千两鲸吞，万人蚁走。
伶优家事欺国手，争尔环肥燕瘦。
更频传，赠衣钓叟。
池鱼获时需篾篓，似民饥岁荒岂有肉。
何所求？消鄙陋。

---
  
### 鹤冲天
街头巷口，频见鸳鸯偶。
脉脉意何诉？相绾手。
姣羞遮眉靥，却抬眼、凝眸久。
相视低螓首。
盈香唇齿，直愿此间相守。
 
微微冷雨，随我茕茕游走。
幸遇往年亭，今仍有。
暮晚翩飞翠鹊，挟风月，开云牖。
天堑今作否。
乞巧秋庭，欢娱岂分谁某？
 
---
 
### 满江红
夜染轻尘，风波静、黯极天色。
打征衫、眉湿雰雾，露残缨络。
走马催鞍清月冷，飞光照影迷魂惑。
怅归途、金柝碎山河，声萧瑟。
 
银钩断，疏星落。
峰岫按，烟涛摄。
知悲风恨雨，山水著我。
影动身随追罔两，生从死后垂遗册。
当此时、一任笑流俗，足相错。
 
---

### 满庭芳
梦断飞舟，魂洗沧浪，可怜天隐锋芒。
白衣送酒，红袖舞风香。
暗放江山入耳，珠玉错，雨碾残香。
斜栏倚，朱楼弄泪，乘凤唤萧郎。
 
飞觞，风雷起，草疏云气，松凛青光。
浮墨低，只手挥卷天江。
剑竹千寻浴血，拭玄青，尽挑溟苍。
愁云绽，流红滴翠，仙袂望楚襄。
 
---
 
### 沁园春
盛世何繁？乱世怎安？为民两难。
看疲劳心力，万间广厦；殚竭膏血，一寸河山。
百岁匆匆，半生碌碌，皮肉犹堪效饔餐！
举食箸，味枯骸瘦骨，辅弼杯盘。
 
颂谀治乱危安，笑黔首依然彀里欢。
纵治经万卷，因缘为市；游侠十载，梦柩得官。
市色蝇头，鬻爵蜗角，孔见惟得豹一斑。
无上道，乃鲸吞柴粟，蚁饬嵩峦。
 
---

寒鸦惊云，霜风梳雪，憔悴空城。
乍踟蹰回首，数家烟火，犹疑仰望，一派溟濛。
今宿谁门？他寻何处？来去从无破障灯！
但跌坐，任凄惶心事，濡溺残生。
 
铿然谁所鸣钟？漫长夜、破山振海声。
纵衣服冠冕，何妨柳病，寝食尘垢，无碍花生。
臆断春秋，揣度天地，山海何须诱我衷？
任澶漫，仅千寻石壁，丧一飘蓬。 

---

借问飞花，谁能自舞，不为风翻？
纵梯云阶月，束约不定，逐峰踏水，散漫无端。
了望天帆，遍酬聚散，万里飘英冷眼观。
无人问，欲休停时候，怎奈毗岚？
 
算来一似悲欢，倦湖海、匆匆又跨鞍。
若赊来雅致，有情江水，卖得闲趣，无奈丘山。
形体由他，心魂随我，蝶梦得无一自然？
梦觉后，笑暗中光耀，隙外天宽。
 
---
 
闲走愁阳，坐谈畏渴，总是贪风。
看悠悠行处，垂杨招手，萧萧过后，乱柳拂空。
吹面无痕，泊肩无意，惊悟诗酒有遗踪。
问何故，是吟诗粟起，饮酒寒生。
 
俄听快哉二公，是宋子、缘来宴苏翁。
有怒号万窍，庄生天籁；虫鸣四壁，永叔秋声。
思至为文，兴来使酒，千古飘萧意气中。
穿堂过，便醉了杨柳，醒了清泓。
 
---

横扫伏红，落照垂黄，诱我回头。
获云间残映，盘桓未走，林中余嗅，迷漫悠游。
移趾驰足，担尘扫翳，坐领飞鹰万里喉。
高歌罢，觉劳竭损弊，顿舍心头。
 
思量往日何愁？枯索久、欲解也无由。
若天南地北，古来如此，生离死歿，今也难休。
快斩忧思，乱抛愁悒，卧宿江山一叶舟。
梦醒后，任天涯海角，鹤陇狐丘。 

---

一生何如，亲监门养，就臣虏劳。
纵鹏程万里，飞难至北；凤吟千啭，鸣不闻朝。
卅载功名，八千里路，何日奇锋猎北霄？
披衣起，纵凭栏万里，犹滞军牢。
 
兵将百战酣鏖，将千古腥膻洗刃矛。
正挥师北上，欲迎皇圣；戴枷南引，竟遇国妖。
壮志饥餐，笑谈渴饮，原是将军卧俎刀。
风波恶，但山石岩岸，日月明昭。

---
  
何可猜得，为千秋志，拥百衲袍
竟思怀来日，倍常扫兴，痛惜前事，透顶无聊
借问诸君，何为乏趣，一日能知百日遥
甚难捱，是三踱望牖，五步归巢
 
来年尘网逋逃，笑狂客依然意气豪
纵天教敕命，这般利锁，人偏吩咐，那样名牢
刹那幽昙，斯须泡影，敢拚经年冶锻刀
待今后，味秋风瑟瑟，暮雨潇潇 

---

### 水调歌头
欺云割艾草，拂露洗灵眸。
菖蒲张挂，曙街熙攘晓河稠。
箬叶初裁绿袄，糯黍新抟玉簇，凫水乱江投。
绕指解青绶，萦齿啮春柔。
 
奋霓旌，振金鼓，泛烟舟。
水光天色，朱络金绣竞殊尤。
赠汝彩绦容臭，斗尔奇花怪柳，凤侣共鸾俦。
同引纸鸢走，相与戏飞鸥。

---
  
漫说金陵柳，犹胜腊雪堆。
谁料腊雪不见，飞絮也些微。
应是青女贪寐，随处和衣清睡，懒将乱玉吹。
惟余冰息舞，不得碎云陪。
 
玉尘寒，霜花婉，迹南回。
弦月飞箭，射尽人间桂影垂。
天赐华星珠缀，我拾飞英落蕊，愿聘琼仙归。
霜华翩跹起，相与素娥飞。
 
---
 
蒸炎晞日涌，悬曜市街承。
狸猫慵倦，舐爪瞑目憩丹甍。
鹊羽微纹春水，蝉韵渐藏夏景，几处箨龙生。
风起东南地，直向北庭呈。
 
访三峡，叩五岳，撞九闳。
青萍微动，岂意今日扫峥嵘。
来势枝倾树偃，去后石摧岩迸，万里振风征。
六气无须御，击水效鲲鹏。
 
---

浮云离家久，明月欲何投？
怕见人家灯下，把酒佐芳羞。
固辞声尘影外，贪恋迷虚梦里，无心味沉愁。
客里清光旧，泊身半霄楼。
 
未逐鹰，休跨凤，莫盟鸥。
真山难见，岂向丹垩画中求？
不向玉峰顶上，委顿凌霄台下，诩诩似悠游。
故人如相问，只道似蒿丘。
 
---

### 五彩结同心
从前清梦，久忆咨嗟，春城笑挽轻纱。
云水填成酒，掺明月、同饮万种风华。
秋来风雨行桥小，仍不误、闲唱清嘉。
须臾便、沉光暮雪，冷辉暗寝檐牙。
 
痛愁锦书长滞，似相辞旷苦，未见离槎。
犹恍人如旧，围炉坐、披衣煮雪烹茶。
未知音歇终何去，路魂远、迷走天涯。
倘一醉、明朝初见，且贪一梦昙花。 
 
---

### 行香子
繁霜阴刻，残温深铭。
料来应、萦宛余情。
垂光照旷，何处休停？
在月中栖，花中卧，梦中瞑。
 
急拥碎影，乱洒疏星。
总难描、袅袅娉娉。
捨我喉舌，换作三生。
留一生看，一生嗅，一生听。

---

贪索枯肠，强赋新愁。
看平生浑是伤秋。
多闻观海，常赋登楼。
是山无峰，江无水，岸无舟。
 
频寻佳句，衷情少诉。
洒满纸酸腐作呕。
才思难遇，妙笔何求。
在桃花渡，蓬莱岛，昆仑丘。
 
---
 
### 莺啼序
春寒宴邀宿雨，叩金门玉户。
悠游晚、对饮云间，恣洒仙酒丰露。
东风度、凝烟散尽，天光熠熠芳痕沐。
料尘寰洗净，柔枝羞着香簇。
 
寸尺青坡，倚石傍树，看莺留燕驻。
彼笑我、偷入仙居，只贪娱情驰目。
纵闲情、清风自领，泛幽念、独趋遐鹜。
暮寒浮，山饮斜阳，身还来路。
 
重帘叠幕，郁锁深藏，半缕垂光入。
东君访、拈花作信，邀我离园，未解尘关，怎临芳路。
秦淮眉眼，栖霞丽影，惟听风语繁花诉，料应当、仍被兰宫妒。
风光且住，休使江水空流，暂因俗客迟误。
 
凭栏望断，水色山光，瞰碎云浮渡。
自笑我、滥生忧愫。
宿雨清寒，春色寻常，小院难束。
闲弛纸砚，斜抛松墨，天地任我自分付，纵幽囚、何患无芳筑
直须纵笔游怀，万里珍华，千秋佳处。

---

### 鹧鸪天
流月长钩惯听蛩，寒声歌罢耳边空。
只堪清露共卮酒，惟有悲风近寸衷。
 
事倥偬，渐迷朦，而今深愧笑重瞳！
衣冠未锦犹颠岳，何似书生譬卷蓬？ 
 
---

闲过青山跌翠丛，许闻蝉唱势滂隆。
无心夜饮秋风醉，有意函书锦卷空。
 
听雨啸，瞰溟濛。几得神跃踏飞鸿？
且随仙迹收残梦，揉碎沉酣予寸枫。
 
---

### 水龙吟
霜华夜照鸳鸯舞，林下风光谁记
青丝飞瀑，冰眸流月，远山烟雨
可叹年光，匆匆如是，偷寻梦语
盼漫走激箫，狂歌催剑，今还念，醉乡里
 
须恨云销雨霁。竟忍心、戕贼幻笔
茫茫旧事，潇潇流水，只今余几
可叹游人，徘徊邱墓，太仓稊米
料梨腹当酸，莲心应苦，悲恨相续

---

### 浣溪沙
误了春风万事迟。摹来风物更抽丝。今年花艳去年枝。
拂曙天光追往月，拨弦人籁唱新词。一重声诉一重思。 

---
 
### 望海潮
春帆持酒，轻烟吐翠，依稀何日沧波
枯骨漱云，霜风锁雁，弹指三百天过
丰愁漫寻捉。对旧时燕雀，乱引矰缴
惟叹弯弓饮羽，遗恨依然多
 
如何故剑拾得？望寒枝挂雪，寂寞如昨
蚀月衔冰，悬光剩影，茫茫几度飞梭
披梦向南柯。把匣间画烛，红泪轻剥
似有哀声问我，残照向谁赊

---

## 文
### 观仙辞
久慕仙袖舞，屡闻崂山殊。玉枝拂海，挥露扫云重。素纱雾隐频掩面，珠帘雨速却登途。是耶非耶太虚境，若有若无辋川图。乘车自海浦，须臾转峦足。
峦足烟气逐，海浦雨丝缠。止雨未止水，参雾难参山。峻峰九转，险路迷蒙雄石露；奇观一派，旷林寂寞清唳盘。石龟无言，千年洛书尝亲负；河龙不显，八卦河图曾火传。鳌崂独壮哉，一笔题遍千年秀，天地淳和矣，四字点破万载春。
门开翠屏，雾满仙山山满雾；路探幽林，人观流水水观人。松荫石蔽，暮春犹有红叶下；竹影水色，初夏方见玉蝉痕。移趾缓步，顽生劲树嵌行路；侧耳细听，隐传苍云报涛声。目拾翠垒，眼观青叠；曼登石栈，缓足玉阶。泉羞隔林唱，石缝冰谿潾。枝柔倚人睡，行桥娇木伸。林间隐绿浅，傍边吐红深。风扫深林清露，如斥急雨；雨洗山途微尘，亦挥豪风。丛间百石八阵列，林隙数峰三教逢。云台遥展昭晗日，山坳漫笼雰雾风。邈邈霄天，浮光霏雺同潮涨；郁郁缑峰，栖绿松针共春浓。云涛蒸蔚起，石山挂枝横。餐雾百余里，会向日下逢。图里仙鹤挟云动，书内锦卷观景空。
一步一驻，一盼一眈。路转雄阔，道见大观。仿佛雾里不见树，依稀梦中可攀山。隐约高阁，海市瑶台虚幻有；缥缈琼庐，蜃楼金銮泡影间。仙息漫吐，谁领青山洗沐；山气运裛，我引松风濯冠。千年清洗，磨尽多少石刻，画图伤损；百代同钦，扫去无数云宫，祠庙望穿。风流地，生荆枇，云散处，荒草缠。当年绝壁峻石凿，如今曲途雄岩攀。夜中魑魅燃犀看，心内魍魉洞烛观。了寄万念随风尽，却见碧树一枝环。浮生海角芳菲尽，偶经天涯又嗅兰。云毡铺、风海涌、雾岚摊。万方来朝，来势汹汹去漫漫。若非薄纱动，谁知仙雾攀？
驰极目，闪青睛。息逸足，敛胸膺。高台三百米，难得一尺明。八阵连云耸石立，尚有半程未经行。离火灼灼邀赫日，坤地遥遥镇黄龙。兑泽溶溶映月星，乾天浩浩拓沧溟。坎水泱泱游暗蛟，艮山巍巍藏石精。震雷隆隆压金鼓，巽风猎猎扫霓旌。如此后天成八卦，直上仙台访玉京。闲憩方足矣，持杖入青屏。
足音屡敲壑，鸟鸣频绕荆。望涛瀚烟海，观潮清雾泠。寻仙巨峰，斯地如此天造化；访道太清，此处毕竟神仙升。灵猫倦寝，舐爪瞑目虚沐日；奇猿懒伏，舒臂展肱空束藤。露垂深林遍伏草，风弥幽壑剧推松。
乱砌云梯祛剩勇，轻飏雾台缓怔忪。入襟怀，润腹胸。仙尘犹海暗礁露，神涛似雾明峰崇。迷蒙不实天人境，照影难录掠光穹。仙袂飘飘，长袖舞出隐裳桥；仙乐袅袅，清音奏了玉清风。寻仙姿，访雕甍。乾坤洞，明暗争。地堑收玉锋，天剑裂岩崩。展袖溶叆叇，凌蹴踏虚空。
云霄洞窄，犹有苍松念阃外；风桥渡险，人间一线画天开。天途无迹还得见，娇俏有情难共来。一派闲愁，两处山风皆尽扫；数声高啸，百转洪声自震垓。迷天空障，犹似秋水径流至；流风遗韵，还忆烂柯棋局开。赤足凌积翠，青眼对攒峰。两山遥相峙，一径巧盘横。崇阿气滞心仰止，群峦云翳目俯拾。
我挽绸袖轻水挹，亦奋玉臂漫云摘。设宴餐芝还餐雾，布局敲棋也敲山。云棋雷鼓，山阵风竹，香艳只微啜，雄浑始倾壶。睑遮钧天暗，手秉明山烛。闭目息机听造化，含唇清心止丝竹。凡俗呕哑嘲哳律，天宫敲冰戛玉声。间听间行间吟啸，时望时唱时吹笙。羊肠忽转阔，龙盘五指峰。百里道中百声叹，五指峰上五寸空。一晌天雨忽开霁，两边玉树临和风。藏仙音，露人声。鼎沸熙攘人间韵，有时还惊一杵钟。
扶凤梧，倚虬松。寻神迹，叩仙踪。观象台上听天语，瑶池近处赏芙蓉。阳台作客赏仙舞，玉盏倾酒敬芳卿。抟风作绣球，山海斜抛凝月手；揉云当绣襦，履带飘摇破樱唇。暂辞仙境归尘去，尚有岭岫未登临。风舞南北争绝地，日割西东变险天。阳台山风碾太极，阴崖海水推虹霓。
凭石栏，辞仙梯。时有人间烟火气，仍存玉殿仙子息。窥天补，瞰地劈。攀枝还倚树，握石亦扶篱。山泉清而凛，山池净且馨。八角池中币，远游路人心。围栏挟日照瀚海，顽石录经点痴心。叩石扉，开松门。千疮百孔凿地脉，百转千回开天痕。不设雕栏真绝笔，细撰石书确妙人。鬼斧神工无人迹，天造地设有道痕。
餐云气，听海雷。拂面风流云散，震耳水涌雷呴。海访青山山映海，山传碧海海拍山。东极柱下，一片峥嵘皆目尽；先天桥上，千般同心共锁魂。摘星亭外飞鹤起，仙人洞内白狐书。锦帽貂裘终须愧，秦皇汉武也略输。雷光当年滔天势，直扫人间万鬼哭。
拾云霭，潜雾帷。风捉天门开玉牖，气沐地户展清辉。来时腾风三千里，去后玉砌九万阶。洒扫寰球，满身行尘雨洗净；润泽沧溟，一川烟絮浪入微。云暗天光皆气卷，雾隐烟波乃风挥。直下八阵去，再拜崂山归。
来时朝光迷晓雾，去日余晖照幻生。尚念人间未来客，何时执手彩云中？皓齿明眸中庭月，云鬓棠腰玉珠樱。唯望天公堪怜我，赐我檀郎玉树风。如此驰怀游目外，耳畔仍濡莺啭声。而今只对盈盈水，明镜犹映脉脉瞳。

---

### 合赋
始人生而有离合，情义变兮随聚散。离者，事之终也、道之正也、情之恸也、生之常也，人无异于贵贱，皆慨叹流涕不知所云也；合者，逢事曰始、于道称奇、移情为怡、此生常稀，欲界无非开筵处，招徕微尘讯息相逢耳。离未可久，合毋能终。别为逢师，多有缘悭一面；散作聚徒，不乏千里相逢。莽莽苍苍，未出其事；渺渺元元，无二其情。万象以佐，百态以生。几无二致，别有一同。事有天壤之迥异，意无云泥之形容。
方知天地初生，浑元一同；昭虚显拙，隐实藏功。剧幽玄兮渺渺，甚和美兮融融。惜群生之蒙昧，惟至道之明鸿。圆融无碍，常得婴胎暗怀；和合无间，必遇罅隙初萌。
是故盘王得孕，寿随天同；久屈膝肘，常翳眸瞳。于是推天支地，斧刃钺锋。挥金铁兮一力，辟造化兮万工。似混沌之悖去，实阴阳之初逢。赖渊宇其永诀，始风雨之常从。感遗身之残灭，幸万类之欣荣。
其后阴阳对转，奇正相生。乾势尊隆，坤道含柔。水泛名津，火授珍馐。雷驰天光，风蚀地丘。山领千嶂，泽被九州。继太古之均齐兮，归参差于合勼；制八卦之游衍兮，延宇宙至无休。
于是飞禽走兽，恣游四极。扶摇承翼，滔浪流鳍。接云逐月，蹈海跃溪。突拔异种，仰玄苍而直背脊；特生奇秀，述语言而思穷极。避豺虎兮巢招木，灼熊罴兮燧茕迷；序阴阳兮伏嗜欲，辨芝药兮农邦畿。合万国以据中原兮，同八荒而总齐。
自有轩辕修德，夺志搴旗；禽杀蚩尤，原宥九黎。迎日推策，淳化生息。铸宝鼎而叩云关兮，坠乌号与虬须。遗赤县以星火兮，振长襟而休憩。绝残晦之腐朽兮，融精魂于礼仪。传天祚至唐尧兮，授虞舜而流四夷。竣九州而辞家兮，道四海以统氓黎。
首夏启之因袭兮，终履癸之荒唐。开成汤之洪业兮，敝殷纣之焚梁。起周武之雄誓兮，乱幽厉之僻王；叹春秋之逾迈兮，筑债台而削亡。若肃清之一统兮，唯王命之明彰；其宗盟之薄浅兮，独兵戈之弥强。
耀秦皇之经纬兮，纠宿弊而一匡；同书轨而兼总兮，齐度量及财帑；变裂土之拥持兮，开郡县之明昌。易分邦之合盟兮，牧黔首而同疆。惟攻守之不明兮，祸余嗣而自戕；以剽夺驱纳之急刻兮，有栋折榱崩之仓皇。
便见秦关走鹿，张楚鸣狐。披衣作甲，逐北拥锄。揭竿斩木，扬旌伐竹。刍荛褐夫，喋血当涂。兵举函谷，势卷残烛。割天地而百裂兮，聚六国之余徒。捐向时之嫌隙兮，摒风化之殊俗。放天下之高材兮，泛六合之疾足。绝强秦之余嗣兮，抱两分于汉楚。因而刘招三杰，项迁亚父。军趸垓下，剑折三吴。盖万夫之叱咤兮，胜一人之喑呜。
炽炎汉之雄浑兮，授奇功于文武。封狼居而勒燕然兮，合秦疆而张汉土。掉王莽之三寸兮，继中兴于光武。亲戚宦于宫闱兮，疏群英而党锢。售昭琰而异国兮，实可唾子烝其母。叹红颜之流离兮，悲琴笳之凄楚。惟二女之情合兮，又何必分今古。
见阉竖之乱政兮，驱豺豹乃引饿虎。试锋刃于朝野兮，将诸侯十八路。以无厚而入有间兮，离臣子与君父。奉天子以讨不臣兮，质帝王而取爵禄。讨乌桓而定辽东兮，破本初于官渡。挟百万以轧吴蜀兮，心惊惧而南顾。拥江东得久安兮，连巴蜀以稍驻。终降魏之降帜兮，亦归晋而婴组。
自此中原始治，西晋稍安。效汉初之七国兮，起八王而纷乱。方连据其广陆兮，骤侵灭于夷蛮。于是南北绝国，胡汉千里。群狄猾夏，山河摧残。气奄节烈，泪尽血干。兽著冠服，人作饔餐。苟残躯于金粉，舍遗老于杯盘！实偏安之可憎，泪生民之凄憯！惟胡风之衰灭，慰汉心之稍宽。
终得隋文逸道，德配宗庙。收残除秽，风肃云朝。除仕宦之永泽，共寒窑之宫袍。整乾坤兮道正，担尘寰兮穷高。可叹隋炀践祚，去礼远众，聚敛秋毫。绝民弃养，东征西讨。好大喜功，贯土通壕。游河戏海，连渠疏漕。功延后利，罪灭当朝。无心插柳，有意椎剽。百害一利，身死国夭。下六朝之绝域，嫁李唐以盛朝。
于是李渊称制，太宗承位。外延诸族，内均贫贵。贞观领授，武曌奋袂。开元承前，安史挫毁。藩镇自重，节度僭位。画图分国，立谈析圭。残山剩水，羁縻难归。金英带甲，牡丹凋摧。湮盛唐之气象，惑五代之烟飞。奸邪得窒隙蹈瑕之机，臧获进舐痈舔痔之媚。
其下梁唐晋汉，皆雄一时。柴周后继，卒得颓弛。黄袍拥旄，陈桥兵变，掉剑回锋万乘师。百年烽烟寂，杯酒将军辞。北击契丹，盟狼吞狮。“徽钦北狩”，靖康衔尸。淮河难渡，天涯咫尺。与虎谋皮，故技重施。南朝北上，止在雄诗。北胡南下，尽显狂词。君臣两背，将相参差。奸赂易取，遗臭难失；壮志难酬，流芳易持。虽一日而白铁隳兮，惟千秋青山尤祠。目赵昺之赴海兮，料高宗岂托词？
此后元蒙掠地，弯弓持钺。海内圉牧，域外围猎。民裂四等，生分嫡孽。同类荫庇，异族欺蔑。总而不统，合而不切。难持久盛，终得夷灭。
遂洪武其执势兮，弄符玺而腰殷血。移永乐之嗣位兮，守国门而北阅。朝万邦而昭明兮，驭百官而调燮。强合意于八股兮，勉仕进而嚅嗫。其后满人入关，女真犯阙。兵漫胶辽，帝缢高斜。君王死国，典史衔节。蒙日月之清朗兮，化狂飙而日昳。
惟康乾之反照兮，更维新之难复。易常服而剃发兮，垂兽尾与蚊麈。幸文章之随俗兮，得缙绅及簪笏；遭诗赋之奇绝兮，取磔刑并殄戮。虽同声而异志兮，尤离德而猜阻。除封建之永绝兮，归苍生于自牧！
于是究至三皇，天人和合。延至五帝，同民忧乐。夏家中华，离心斩泽。商领群侯，远邦亡国。周行封授，弃信烽火。秦怀贪欲，蹑众剽夺。楚汉争雄，独夫功罢；刘凭群英，逐鹿泰阿。王莽逆命，光武集卓。曹拥天时，孙刘盟驳。昭巢魏阙，髦失公伯。晋乱八王，南北绝国。胡汉两分，杨坚连郭。隋炀虐民，唐舟泛河。君将离守，五代十国。昏晦祸乱，燕云自斫。拥兵陈桥，免武宫酌。迁调万里，兵将失合。山崩坻隤，天子离国。延疆元蒙，暴虎冯河。得土失民，厚障崩挫。明接遗宋，横扫山河。权迷仕宦，朋党兴戈。清融汉统，反驯唇舌。毙亡钳口，尽蹈前辙。
索万年之兴亡兮，解阻睽而纳剖分。若别欲而合志兮，堪骋力而经纶。亦辞亲而逢疏兮，能渔猎于紫宸。离嬖佞而灭罪兮，近诤谏以修身。处万类之渊薮兮，须访迹而查痕。惟同人能大有兮，岂阴阳之独任？纵貌合而神离兮，当深感于下忱。混天地之交征兮，始精气之可存。

---

### 自在行
昔承天祚，今兹飞阁。流丹凝翠，浮香滴墨。且遣文章供眼，彩艳婀娜；暂放江山入耳，珠玉弦歌。青衫扶柳闲过市，白衣种松细琢磨。时随百人登台，风云停观；今得孤身凭栏，星月待歌。
若得三春妙容，桃李相逢。更有江澈云清，峦绿峰红。且棹渔舟歌欸乃，休听子规唱归休。况自柔波漾泉，清妙有声，缓流千动，一宇春风。渐有武陵忘远近，随心南北；亦生幽径时左右，任意西东。会访幽壑，风弥空谷，铿然有声。又有袅袅香袭，素息萦鼻，若欲强寻，了无痕迹。适垂首待回，鱼跃燕飞；恰凝眸一望，兰摇送归。舟子俄而轻笑，座客须臾尽杯。
且夫闲夏多嬉，百工斗技。市盈珠玑美玉；户悬冰蚕罗绮。风鸢高飞唳天者，盖胜春日；弦月吐魄含精者，殆过秋朝。竹楼烹茶，乐舍听箫。兼以采莲戏水，裙裾相交。望之倩女佯旧友，见诸妙郎羞相邀。又见红莲一动，诸叶摇倾。倚船枕荷，入梦摘星。流波入眼观心，彩翼织梦结情。
而或清秋风鸣，寒雨无情。抚之润碧，红叶还倾。诸艳芳歇，冷泉泠汀。玄穹则绛蓝一色；人雁即两地离情。广寒流辉凉秋水，飞廉纵风恨秋声。然见竹篱散菊，迎风而立，虽困一隅，披甲扬旗。香阵生于锋砺，金精养于秋菊。
又如凛冬飏雪，直上九重，满郭缟素，一枝雕红。横斜疏影，凌冰卧风。野径沉雪压枯木，人外风吹几梅松。加以竹龙千尺，斜挑玄苍，白袄青风，沐雪寒光。蓑笠一剑横天，白马霜风过江。
时有晴雨多变，以夏犹多。雨碾残香，风浮醉歌。天公翻墨挥卷，阿香忽倒雷车。谓之墨云，谓之雷鞭。柳烟则交织不绝，珠玉乃错杂倾泼。
日则阴阳交错，蛩鸣蝉声，人音无多。悬琼玥于紫府，挂星斗于银河。四下无人，只影泛波。下则流光宿影，上即月照清和。兼以“浮生莺啼梦，流夜鹃吐红”句，方时而诵，意趣良多。
曩者群贤临台，各抒己怀。妙舞清歌，燕去鹄来。接羽觞于云间，揽柔柳乎阁外。忽焉兴尽余悲，离台暗谓：“红袖香满衔杯去，紫蟒风光愿归来？纵得高歌传万古，乌衣嘶夜锁枯骸。不见今时月，几送古人来？恸哭黍离昨曾叹，宴笑兰亭今又来。吾不见江南才秀平生畅，唯见老叹鬓生霜；吾不见幽并游侠走马望，唯见病呐莫轻狂；吾不见廊庙朝堂论三皇，唯见野冢浸孤霜；吾不见沙场无疆授侯王，唯见挑灯看寒光。叹英雄从来惧白首，词客间关迁九州。风流江山起枯骨，黄沙伏尸仗谁收？”暗自临风掩泣下，任尔红粉覆髑髅。
忽见白衫客，抚琴而笑曰：“但见清风明月朗，何惧风刀裁流光？虽是‘风华如烟一挥间，红颜刹那弹指老’，须知黑发莫生白首苦，浮生莫作万世愁。且见当空皓月，光照千流，人之为世，莫念千秋。只随流年缓动，暂寄残身放舟。随处揽云作玉枕，漫自摘风织轻裘。百年三万六千醉，醉后相搀看吴钩！”遂以弦歌一曲，万籁皆息。忽忽不知时日，茫茫已忘归期。
继而弦动已断，余音未息，更见山吐皓日，霞满东隅。忽见凤鸣头上，三旋乃离。因歌曰：“我自揽风送月着彩翎，且从流莺舞鹤纵清歌！”
风鼓云衫，身向天河！

---

# 返回主页【[[-HOME\|-HOME]]】